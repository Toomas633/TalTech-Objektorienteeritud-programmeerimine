Judaistlikus müstikas on Saatan Jahve püha viha kehastus. Kabala 
kohaselt hõlmab jumalik täius ka kurjuse jõude ning seda kajastab 
õpetus Jumala ühest avaldumisvormist Saatana või Samaeli märgi all. 
Vana testamendi Hiiobi raamatus on Saatan Jahve laps – ingel tema 
lähikonnas. Ta esineb inimsoo vastase ja süüdistajana, kes püüab 
paljastada inimloomuse pahelisust. Vana testamendi kohaselt lõi Jumal 
maailma täiuslikuna, seega ei saanud ka Saatan loomupäraselt kuri 
olla – kurjus on hilisema nn langemise tagajärg. Saatana ja tema pooldajate 
languse põhjuste kohta on eri, peamiselt apokrüüfilistes, evangeeliumites 
eri selgitusi. Ühtede järgi oli selleks uhkus ja kadedus ning vastuhakk 
Jumala tahtele, teiste kohaselt on langemine tingitud inglite 
loomuvastasest ihast inimeste vastu. 
